# Otázky k vedeniu klubu
Otázky pre školiteľa vedenia klubu, aby sme lepšie pochopili, ako isté situácie riešia v inom klube.

## Členovia
**Čo s členmi, ktorí nemajú motiváciu na sebe pracovať a chodia do klubu len občas ako hobby?**

Netlačiť na nich. Pripomínať im, že dlho nemali prejav a zvyšok nechať na nich.

**Mnohí členovia si nepreštudujú Pathways projekt pred ich prejavom. Ako to riešiť?**

Splnenie / nesplnenie projektu posudzujeme podľa Project checklistu. Pokiaľ ho člen splnil na dostatočnej úrovni, neriešiť, či aj materiály čítal.

## Mentorský program
**V našom klube mentorský program v podstate nefunguje. Približne percent členov nemá mentora a aj tí, ktorí mentoring majú, nevyužívajú potenciál dostatočne. Ako rozbehnúť / pozdvihnúť mentorský program?**

Mentorov povinne prideliť novým členom. Existujúci členovia, ktorí sú na podobnej úrovni ako ich potenciálni mentori, nič nezískajú. Mentorom by mal byť niekto, kto má ideálne za sebou aspoň 10 prejavov (v starom systéme úroveň CC). Mentor nemá ťahať chránenca, ale má mu byť dostupný. Ak sa chránenec dlhšie neozýva, môže sa mu ozvať mentor, ale nesmie naňho tlačiť.

**Ako robiť kvalitne mentoring, ak my sami nemáme dostatočné skúsenosti?**

Ak si nevieme vystačiť sami, je možné získať mentorov aj z iných klubov. V takomto prípade to treba riešiť s prezidentom klubu a area directorom.

**V dokumentoch Toastmasters sa píše, že mentor by si mal nájsť na svojho chránenca aspoň dve hodiny týždenne a riešiť s ním jeho otázky. Je to takto vo vašom klube?**

Je to individuálne a konzultuje sa len tak dlho, nakoľko je to potrebné. Chránenec je ten, ktorý oslovuje mentora.

## VPE
**V akom predstihu plánovať stretnutia?**

Stretnutia ako také môžu byť plánované aj na tri mesiace dopredu. Ako VPE mám obsadzovať rolu moderátora stretnutia, súhrnného hodnotiteľa a (po dohode v našom klube) aj rolu predsedajúceho. Všetko ostatné nechávam na moderátora stretnutia. Ak si on nesplní svoju úlohu a nenaplánuje stretnutie, je to jeho problém. Môžem ho len kontrolovať.

**V Club Leadership Handbook sa píše, že VPE by mal pripravovať harmonogram najneskôr tri týždne vopred. Mala by zabezpečená rotácia úloh, aby si členovia postupne vyskúšali všetko. Tento harmonogram by mal byť oznámený (napr. na webstránke). Úlohou moderátora stretnutia je teda potvrdiť, že členovia rolu akceptujú a pokiaľ sa niekto úlohy zriekne, zohnať zaňho v spolupráci s VPE náhradu. Ako to riešite vo vašom klube? Máte harmonogram alebo necháte členov slobodne si (ne)vyberať roly?**

Toto bolo zodpovedané vyššie. V našich kluboch obsadzovanie stretnutí prebieha inak a do veľkej miery je na moderátorovi stretnutia.

**Ako riešiť, ak členovia neodpovedajú na výzvy a neviem potvrdiť ich (ne)účasť?**

Najprv ich osloviť cez Facebook, neskôr cez email. Ak neodpíšu na email do jedného dňa, môžem im aj volať. Telefónne čísla členov by mali byť v EasySpeaku príp. v Club Central.

**Ktoré otázky sú výsostne v kompetencii VPE a ktoré by mal riešiť s ostatnými?**

Vyslovenú odpoveď som nedostal. U mnohých vecí je dobré aspoň upovedomiť ostatných z vedenia.

**Ako riešiť klubovú súťaž, keď nemáme dostatok členov príp. záujemcov? Má zmysel vôbec súťaž organizovať?**

Zistím, či sú záujemcovia o klubovú súťaž. Ak sú v nejakej kategórii aspoň dvaja, vtedy sa usporiada klubová súťaž. V opačnom prípade VPE priamo nominuje uchádzača na area súťaž.

**Môžem plánovať prejavy členov, ktorí dlho žiadny nemali, za nich? Alebo by som ich mal prosiť, či chcú mať prejav, že ho dlho nemali?**

Môžem ich osloviť s tým, že dlho prejav nemali. Plánovať im ho nesmiem.

## Klub
**Náš klub má formálne 16 členov, avšak na stretnutia chodí len 13 členov a z toho len 5 členov pravidelne. V priemere príde na stretnutie 7-8 členov klubu a 0-3 hostia. Ako riešiť to, že na jedného člena pripadajú na stretnutie aj 2-3 roly?**

Členovi bez ohľadu na jeho skúsenosti nesmiem priradiť viac ako dve roly za stretnutie. Rečníci pripravených prejavov sa môžu hodnotiť navzájom a súhrnný hodnotiteľ môže zobrať ešte jednu menšiu rolu, napr. zhodnotenie prejavu. Gramatický korektor a zberač slovnej vaty môže byť jeden človek.

**Ako často máte klubové porady? Je periodicita 4-6 týždňov vhodná v čase, keď klub bojuje so záujmom členov, dostatočná?**

Na toto som sa nespýtal. V našom klube sme sa nateraz dohodli, že zo začiatku budú porady zhruba raz za mesiac. Neskôr, keď sa klub zabehne, sa môžu termíny plánovať menej často.

**Je u vás nábor nových členov ničím nepodmienený alebo máte isté kritéria, ktoré musia byť noví uchádzači ochotní splniť? Podľa hesla: "Členstvo v klube je výsadou, nie právom".**

Žiadne špecifické nároky nie sú. Každý klub má isté požiadavky, ako prísť na stretnutie. Napr. môžu vyžadovať oblek. Ak príde člen bez neho, nemusí byť vpustený na stretnutie. Ale členom ostáva.

## Stretnutie
**Kto u vás otvára stretnutie? Prezident klubu alebo sa striedajú všetci vedúci?**

Predsedanie sa strieda. Stretnutie by mali otvárať skúsení členovia. V našom klube to budú len vedúci a harmonogram predsedaní určuje VPE.

**Máte vo vašom klube dopredu daný zoznam tém, podľa ktorých budú organizované stretnutia?**

Na toto som sa nepýtal.

**Sú témy volené tak, aby na seba nadväzovali? Čím ste sa inšpirovali?**

Na toto som sa nepýtal.

**Je do otváracej reči stretnutia zakomponovaná téma stretnutia?**

Môže byť zakomponovaná, nie je to nevýhnutné. Otváracia reč by mala mať ideálne 4-6 minút, ale je to na predsedajúcom. Ak ju spraví kratšiu, je to na ňom.

Kde všade by sme mali zakomponovať tému stretnutia?

Tému stretnutia je možné zakomponovať do úvodnej reči predsedajúceho, do reči moderátora, do bloku improvizácií a tiež je možné zaviesť slovo dňa týkajúce sa témy.

**Oznamujete na stretnutiach, ak niekto dosiahol v Pathways nejaký míľnik? Dávate aj diplomy?**

Áno, oznamujú. Buď dávajú diplomy alebo stužky, že niekto dokončil level 1 v Pathways. Stužky sa dajú objednať z eshopu Toastmasters International a môžu byť hradené z rozpočtu klubu alebo arey.

**Propagujete na stretnutiach vo svojich prejavoch Pathways? Ako?**

Áno, väčšinou to zakomponujú do úvodnej reči predsedajúceho.

**Ktoré roly sú nevýhnutné na stretnutie? Je hodnotiteľ improvizácií nutná alebo voliteľná rola? Riešiť jeho absenciu panelovým hodnotením?**

Pozri Rukoväť moderátora, Slovenskí Toastmasters to majú podobne. Tiež si môžeme pozrieť ich dokument.

**Máte na vašich stretnutiach uvítacie ceremónie pre nových členov príp. ceremónie pre uvedenie nového vedenia klubu?**

Na toto som sa nepýtal.

**Ako striktne dodržiavate časový harmonogram stretnutia?**

Striktne sa dodržiava.

**Môže mať súhrnný hodnotiteľ aj inú rolu, ak nie je možné obsadiť roly ďalšími členmi?**

Môže mať ešte jednu rolu, ak s tým súhlasí.